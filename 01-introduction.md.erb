---
title: บทนำ
slug: introduction
date: 0001/01/01
number: 1
contents: เรียนรู้ว่าอะไรทำให้ Meteor พิเศษกว่าเฟรมเวิร์กอื่น|อ่านเรื่องราวและที่มาของหนังสือเล่มนี้|เข้าใจการจัดรูปแบบของหนังสือเล่มนี้
paragraphs: 35
---

ลองคิดในใจดู สมมติว่าตอนนี้คุณกำลังเปิดโปรแกรมจัดการไฟล์ขึ้นมา 2 หน้าต่าง แต่อยู่ที่โฟลเดอร์เดียวกัน

คราวนี้ลองลบไฟล์ในโฟลเดอร์นั้นจากหน้าต่างหนึ่งดูสิ ไฟล์นั้นหายไปจากอีกหน้าต่างด้วยหรือเปล่า?

คุณไม่จำเป็นต้องลองทำดูจริงๆ ก็น่าจะพอรู้ว่าเมื่อคุณลบไฟล์จากหน้าต่างหนึ่ง ไฟล์นั้นจะต้องหายไปจากอีกหน้าต่างด้วย เวลาเราแก้ไขระบบไฟล์ของเรา การเปลี่ยนแปลงที่เกิดขึ้นนั้นก็แสดงผลทุกที่โดยทันที โดยที่เราไม่ต้องกดรีเฟรชหรือโต้ตอบอย่างอื่นเลย

คราวนี้ ถ้าเกิดอยู่บนเว็บสถานการณ์จะเป็นอย่างไร สมมุติว่าคุณเปิดหน้าแอดมินใน WordPress ไว้ 2 หน้าต่าง แล้วคุณก็กดสร้างโพสต์ในหน้าต่างหนึ่ง แต่คราวนี้ ไม่ว่าคุณจะรอนานเพียงใด คุณก็คงไม่เห็นว่าอีกหน้าต่างหนึ่งมีการเปลี่ยนแปลงใดๆ เกิดขึ้น จนกว่าคุณจะกดรีเฟรชด้วยตัวเอง

ในช่วงหลายปีที่ผ่านมา เราต่างคุ้นเคยอยู่กับความคิดเดิมๆ ที่ว่าเว็บไซต์เป็นแค่การสื่อสารกันสั้นๆ คือเป็นการขอข้อมูล และรับข้อมูลกลับมาแค่นั้น

แต่ Meteor ซึ่งเป็นหนึ่งในเฟรมเวิร์กและเทคโนโลยีรุ่นใหม่ๆ กำลังท้าทายแนวคิดเดิม ด้วยการทำให้เว็บตอบสนองต่อข้อมูลและเหตุการณ์ต่างๆ ได้ทันที (real-time and reactive)


### อะไรคือ Meteor

Meteor เป็นแพลตฟอร์มที่สร้างต่อยอดจาก Node.js สำหรับการสร้างเว็บแอพแบบ real-time มันทำงานอยู่ระหว่างฐานข้อมูล (database) และส่วนติดต่อผู้ใช้ (user interface) โดยทำให้ข้อมูลทั้งสองฝั่งนั้นสอดคล้องกันอยู่เสมอ

การพัฒนาต่อยอดจาก Node.js ทำให้ Meteor ใช้ภาษาจาวาสคริปต์ได้ทั้งบนฝั่งไคลเอนต์และเซิร์ฟเวอร์ ยิ่งไปกว่านั้น Meteor ยังสามารถใช้โค้ดร่วมกันได้ทั้งสองฝั่งอีกด้วย

ผลลัพธ์ที่ได้ก็คือ แพลตฟอร์มที่ทรงพลังแต่เรียบง่าย ด้วยการขจัดขั้นตอนที่ยุ่งยากรวมทั้งอุปสรรคต่างๆในการพัฒนาเว็บแอปพลิเคชันออกไป


### ทำไมถึงต้องเป็น Meteor

ทำไมคุณถึงควรเรียน Meteor มากกว่าเฟรมเวิร์กตัวอื่นๆ ล่ะ ... เราเชื่อว่าเหตุผลที่สำคัญที่สุดก็คือ Meteor เป็นเฟรมเวิร์กที่เรียนรู้ได้ง่าย ทั้งยังมีจุดเด่นอีกหลายอย่างที่เรายังไม่ได้พูดถึง

Meteor ช่วยให้คุณสามารถสร้างเว็บแอปพลิเคชันแบบ real-time และปล่อยมันขึ้นไปอยู่บนเว็บได้ในเวลาเพียงแค่ไม่กี่ชั่วโมง (ซึ่งใช้เวลาน้อยกว่าเฟรมเวิร์กตัวอื่นๆ มาก) และถ้าหากคุณเคยพัฒนาเว็บฝั่ง front-end มาก่อน คุณก็น่าจะคุ้นเคยกับภาษาจาวาสคริปต์มาบ้าง ก็ไม่มีความจำเป็นอะไรที่คุณจะต้องเรียนรู้ภาษาใหม่อีก

Meteor อาจจะเป็นเฟรมเวิร์กที่เหมาะเจาะกับความต้องการของคุณพอดี หรือบางที มันก็อาจจะไม่ใช่ก็ได้ แต่ในเมื่อคุณสามารถที่จะเรียนรู้มันได้ภายในเวลาไม่กี่วัน (หรือเพียงแค่วันหยุดสุดสัปดาห์) ทำไมคุณถึงไม่ลองดูด้วยตัวเองล่ะ?


### ทำไมต้องเป็นหนังสือเล่มนี้ด้วย

ในช่วงเวลา 6 เดือนที่ผ่านมา เราได้ใช้ Meteor สร้างแอปพลิเคชันที่เป็นโอเพนซอร์ส ชื่อว่า [Telescope](http://telesc.pe) ซึ่งแอปพลิเคชันตัวนี้ช่วยให้ทุกคนสามารถสร้างเว็บข่าวสังคมของตัวเองได้ (คล้ายๆ [Reddit](http://reddit.com) หรือ [Hacker news](http://news.ycombinator.com) คือ ผู้ใช้ส่งลิงค์เข้ามา และโหวตลิงค์ของคนอื่นได้)

เราได้เรียนรู้อะไรหลายๆอย่างในตอนที่กำลังสร้างแอพนี้ บางครั้งก็ไม่ง่ายที่จะได้คำตอบที่ต้องการ เราต้องอาศัยการปะติดปะต่อข้อมูลจากหลายๆที่เข้าด้วยกัน และมีหลายครั้งที่เราต้องคิดค้นวิธีแก้ปัญหากันเอง ในหนังสือเล่มนี้เราจึงอยากจะแบ่งปันบทเรียนต่างๆที่เราได้รับ ให้เป็นคู่มือง่ายๆ ที่จะสอนคุณสร้างแอปพลิเคชันโดยใช้ Meteor ทีละขั้นตอน ตั้งแต่ต้นจนจบ

โดยเราจะสอนให้คุณสร้างแอพพลิเคชั่นคล้ายๆกับ Telescope แต่ง่ายกว่า เรียกว่า Microscope ในระหว่างการสร้าง เราก็จะแนะนำส่วนประกอบต่างๆ ของ Meteor ไปทีละอย่าง เช่น ระบบบัญชีผู้ใช้ (user accounts), คอลเลกชัน (collections), การจัดเส้นทาง (routing) ฯลฯ

เมื่อคุณอ่านหนังสือเล่มนี้จบแล้ว และอยากเรียนรู้เพิ่มเติม คุณก็สามารถทำความเข้าใจกับโค้ดของ Telescope ได้ง่ายๆด้วยตัวเอง เพราะโค้ดของ Telescope ก็มีรูปแบบเดียวกันกับแอพพลิเคชั่น Microscope ที่คุณสร้างขึ้น


### หนังสือเล่มนี้เหมาะสำหรับใคร

เป้าหมายหนึ่งที่เราตั้งใจไว้ตอนที่เขียนหนังสือเล่มนี้ก็คือ ให้เนื้อหาเป็นกันเอง และเข้าใจได้ง่าย แม้ว่าคุณจะไม่เคยใช้ทั้ง Meteor, Node.js, และเฟรมเวิร์ก MVC ต่างๆ หรือไม่เคยแม้กระทั่งเขียนโค้ดฝั่งเซิร์ฟเวอร์มาก่อนเลย คุณก็ยังสามารถอ่านและทำตามที่หนังสือบอกได้

ขอเพียงแค่คุณเข้าใจพื้นฐานการเขียนจาวาสคริปต์เบื้องต้นก็พอ ยิ่งถ้าคุณเคยแก้โค้ด jQuery หรือเปิดใช้งานเว็บบราวเซอร์ในโหมดนักพัฒนาเพื่อทำอะไรบางอย่างมาบ้างแล้ว คุณก็น่าจะไปได้สวยเลยล่ะ  


### เกี่ยวกับทีมผู้เขียน

เพื่อคลายความสงสัยและให้คุณรู้จักเรามากขึ้น ข้อมูลตรงนี้ก็คือประวัติย่อๆ ของพวกเราทั้งคู่

<%= image "tom-photo.jpg", "portrait" %>

**Tom Coleman** เป็นหนึ่งใน [Percolate Studio](http://percolatestudio.com/), สตูดิโอรับทำเว็บ ที่เน้นคุณภาพและการใช้งาน เขาเป็นหนึ่งในผู้ดูแลระบบ [Atmosphere](http://atmosphere.meteor.com) ที่เป็นแหล่งรวมแพ็คเกจของ Meteor และยังเป็นมันสมองผู้อยู่เบื้องหลังโครงการโอเพนซอร์สที่ใช้ Meteor อีกหลายตัว (เช่น [Iron Router](https://github.com/EventedMind/iron-router))

<%= image "sacha-photo.jpg", "portrait" %>

**Sacha Greif** เคยร่วมงานกับ startup ต่างๆ เช่น [Hipmunk](http://hipmunk.com) และ [RubyMotion](http://rubymotion.com) ในฐานะนักออกแบบผลิตภัณฑ์และเว็บไซต์ โดยเขาเป็นทั้งผู้สร้าง [Telescope](http://telesc.pe) และ [Sidebar](http://sidebar.io) (ต่อยอดจาก Telescope), และยังเป็นผู้ก่อตั้ง [Folyo](http://folyo.me) อีกด้วย

### บทเรียนปกติ และบทเสริมพิเศษ

เพื่อให้หนังสือเล่มนี้เป็นประโยชน์ทั้งกับมือใหม่หัดใช้ Meteor และโปรแกรมเมอร์ขั้นเทพ เราจึงแบ่งบทเรียนออกเป็นสองหมวด คือ บทเรียนปกติ (บทที่ 1 ถึง 14) และบทเสริมพิเศษ (บทที่ลงท้ายด้วย 0.5)

ในบทเรียนปกติ เราจะสอนคุณสร้างแอพ โดยอธิบายเฉพาะขั้นตอนที่สำคัญๆ และไม่ลงรายละเอียดมากเกินไป เพื่อให้คุณเริ่มเขียนโค้ดได้เร็วที่่สุด 

สำหรับบทเสริมพิเศษ เราจะอธิบายเจาะลึกถึงความสลับซับซ้อนของ Meteor เพื่อให้คุณมีความเข้าใจถึงการทำงานที่เกิดขึ้นจริงๆ

ถ้าคุณเป็นมือใหม่ จะข้ามบทเสริมไปก่อนก็ได้ แล้วค่อยกลับมาอ่านทีหลังเมื่อคุณเริ่มคุ้นเคยกับ Meteor แล้ว 

### โค้ดสำเร็จ และหน้าทดสอบ

ไม่มีอะไรจะแย่ไปกว่าการลองเขียนโปรแกรมตามหนังสือไปซักพัก แล้วพบว่าสิ่งที่ทำไปไม่เหมือนตัวอย่างเอาเสียเลย ทั้งยังใช้งานไม่ได้อย่างที่ควรจะเป็นอีกด้วย

เพื่อป้องกันปัญหานี้ เมื่อเราสอนให้คุณเขียนโค้ดขึ้นชุดหนึ่ง เราก็จะมีปุ่มดูโค้ดบน [GitHub repository ของ Microscope] (https://github.com/DiscoverMeteor/Microscope) และปุ่ม Launch Instance ใช้เปิดหน้าทดสอบของโค้ดชุดนั้นไว้ด้วย เพื่อให้คุณใช้เปรียบเทียบกับโค้ดที่คุณกำลังเขียนได้ทันที โดยมีรูปแบบตามตัวอย่างที่คุณเห็นข้างล่างนี้

<%= commit "11-2", "Display notifications in the header." %>

แต่คุณก็ต้องจำไว้ว่า ถึงแม้เราได้เตรียมโค้ดตัวอย่างที่สำเร็จไว้ให้แล้ว คุณก็ไม่ควรใช้คำสั่ง `git checkout` เพื่อข้ามไปยังขั้นตอนถัดไปทันที เพราะว่าคุณจะเรียนรู้ได้ดีขึ้น ถ้าคุณยอมเสียเวลาป้อนโค้ดด้วยตัวเอง !

### แหล่งข้อมูลอื่นๆ

ถ้าคุณต้องการเรียนรู้เพิ่มเติมเกี่ยวกับคุณลักษณะเฉพาะของ Meteor จุดเริ่มต้นที่ดีที่สุดก็คือ [หน้าเอกสารของ Meteor](http://docs.meteor.com/)

นอกจากนี้ เราขอแนะนำเว็บบอร์ดที่ [Stack Overflow](http://stackoverflow.com/questions/tagged/meteor) ซึ่งเป็นแหล่งรวมข้อมูลวิธีแก้ไขปัญหาและคำถามต่างๆของ Meteor เอาไว้ และที่ #meteor [IRC channel](https://webchat.freenode.net/) ในกรณีที่คุณต้องการความช่วยเหลือแบบสดๆ

<% note do %>

### จำเป็นต้องใช้ Git มั้ย

เราแนะนำว่าควรใช้ ถึงแม้ว่าหนังสือเล่มนี้ไม่ได้เจาะจงว่าคุณจำเป็นต้องใช้ Git เป็น ถึงจะสร้างแอพได้

ถ้าคุณต้องการเรียนรู้ Git อย่างรวดเร็ว เราแนะนำหน้าเว็บ [Git Is Simpler Than You Think](http://nfarina.com/post/9868516270/git-is-simpler) ของ Nick Farina

หรือถ้าคุณเป็นมือใหม่ เราแนะนำให้คุณใช้แอพ [GitHub for Mac](http://mac.github.com/) เพื่อทำสำเนาและจัดการ repository ได้ โดยไม่ต้องยุ่งกับ command line เลย

<% end %>

### พูดคุยกับเรา

- ถ้าคุณต้องการพูดคุยกับเรา คุณสามารถส่งเมล์มาหาเราได้ที่ [hello@discovermeteor.com](mailto:hello@discovermeteor.com)
- และถ้าคุณพบข้อความที่พิมพ์ผิด หรือเนื้อหาที่ไม่ถูกต้องในหนังสือ คุณสามารถแจ้งเราได้ [โดยแจ้งข้อผิดพลาดได้ที่เว็บ GitHub นี้](https://github.com/DiscoverMeteor/book/issues)
- ถ้าคุณมีปัญหาเกี่ยวกับโค้ดของ Microscope คุณก็สามารถ [แจ้งข้อผิดพลาดได้ที่ repository ของ Microscope](https://github.com/DiscoverMeteor/Microscope/issues) เช่นกัน
- สุดท้ายนี้ คุณยังสามารถถามหรือให้คำแนะนำกับเรา โดยใช้แถบด้านข้างของแอพนี้ได้ด้วย
