---
title: บทนำ
slug: introduction
date: 0001/01/01
number: 1
contents: เรียนรู้ว่าอะไรทำให้ Meteor พิเศษกว่าเฟรมเวิร์กอื่น|อ่านเรื่องราวและที่มาของหนังสือเล่มนี้|เข้าใจการจัดรูปแบบของหนังสือเล่มนี้
paragraphs: 35
---

ลองคิดในใจดู สมมติว่าตอนนี้คุณกำลังเปิดโปรแกรมจัดการไฟล์ขึ้นมา 2 หน้าต่าง แต่อยู่ที่โฟลเดอร์เดียวกัน

คราวนี้ลองลบไฟล์ในโฟลเดอร์นั้นจากหน้าต่างหนึ่งดูสิ ไฟล์นั้นหายไปจากอีกหน้าต่างด้วยหรือเปล่า?

คุณไม่จำเป็นต้องลองทำดูจริงๆ ก็น่าจะพอรู้ว่า เมื่อคุณลบไฟล์จากหน้าต่างหนึ่ง ไฟล์นั้นจะต้องหายไปจากอีกหน้าต่างด้วย เวลาที่เราทำการแก้ไขระบบไฟล์ของเรา การเปลี่ยนแปลงที่เกิดขึ้นจะแสดงผลให้เราเห็นทันที โดยที่ไม่ต้องกดรีเฟรชหรือทำอย่างอื่นอีกเลย

คราวนี้ ถ้าเกิดอยู่บนเว็บสถานการณ์จะเป็นอย่างไร สมมุติว่าคุณเปิดหน้าแอดมินของ WordPress ไว้ 2 หน้าต่าง แล้วคุณก็กดสร้างโพสต์ในหน้าต่างหนึ่ง แต่คราวนี้ ไม่ว่าคุณจะรอนานเพียงใด คุณก็คงไม่เห็นว่าอีกหน้าต่างหนึ่งจะมีการเปลี่ยนแปลงใดๆเกิดขึ้น จนกว่าคุณจะกดรีเฟรชด้วยตัวเอง

ในช่วงหลายปีที่ผ่านมา เราต่างก็คุ้นเคยอยู่กับความคิดเดิมๆ ที่ว่า เว็บไซต์เป็นเพียงแค่การสื่อสารช่วงสั้นๆ คือ ขอข้อมูลไปและรับข้อมูลกลับมาแค่นั้น

แต่ในตอนนี้เฟรมเวิร์กและเทคโนโลยีรุ่นใหม่ๆอย่าง Meteor กำลังท้าทายแนวคิดเดิม ด้วยการทำให้เว็บตอบสนองต่อข้อมูลและเหตุการณ์ต่างๆ ได้ทันที (reactive and real-time)


### Meteor คืออะไร

Meteor เป็นแพลตฟอร์มที่ต่อยอดจาก Node.js เพื่อการสร้างเว็บแอพแบบเรียลไทม์ มันทำงานอยู่ระหว่างฐานข้อมูล (database) และส่วนติดต่อผู้ใช้ (user interface) โดยทำให้ข้อมูลทั้งสองฝั่งนั้นสอดคล้องกันอยู่เสมอ

การพัฒนาต่อยอดจาก Node.js ทำให้ Meteor ใช้ภาษาจาวาสคริปต์ได้ทั้งบนฝั่งไคลเอนต์และเซิร์ฟเวอร์ ยิ่งไปกว่านั้น Meteor ยังสามารถใช้โค้ดร่วมกันได้ทั้งสองฝั่งอีกด้วย

ผลลัพธ์ที่ได้ก็คือ แพลตฟอร์มที่ทรงพลังแต่เรียบง่าย ลดขั้นตอนที่ยุ่งยากรวมทั้งอุปสรรคต่างๆในการพัฒนาเว็บแอปพลิเคชันออกไป


### ทำไมต้องเป็น Meteor

ทำไมคุณถึงควรเรียน Meteor มากกว่าเฟรมเวิร์กตัวอื่นๆ ล่ะ ... เราเชื่อว่าเหตุผลสำคัญที่สุดก็คือ Meteor เป็นเฟรมเวิร์กที่เรียนรู้ได้ง่าย ทั้งยังมีจุดเด่นอีกหลายอย่างที่เรายังไม่ได้พูดถึง

Meteor ช่วยให้คุณสามารถสร้างเว็บแอปพลิเคชันแบบเรียลไทม์ และส่งมันขึ้นไปอยู่บนเว็บได้ในเวลาเพียงแค่ไม่กี่ชั่วโมง (ใช้เวลาน้อยกว่าเฟรมเวิร์กตัวอื่นๆ มาก) ยิ่งถ้าคุณเคยพัฒนาเว็บในฝั่ง front-end มาก่อน และพอคุ้นเคยกับภาษาจาวาสคริปต์มาบ้าง คุณก็ไม่มีความจำเป็นต้องเรียนรู้ภาษาใหม่อะไรอีก

Meteor อาจจะเป็นเฟรมเวิร์กที่เหมาะเจาะกับความต้องการของคุณพอดี หรืออาจจะไม่ใช่ก็ได้ แต่ในเมื่อคุณสามารถที่จะเรียนรู้มันได้ภายในเวลาไม่กี่วัน (หรือเพียงแค่ในช่วงวันหยุดสุดสัปดาห์) ทำไมคุณถึงไม่ลองดูด้วยตัวเองล่ะ


### ทำไมต้องเป็นหนังสือเล่มนี้ด้วย

สองสามปีที่ผ่านมา เราได้ร่วมงานในโครงการที่ใช้ Meteor หลายตัว ตั้งแต่เว็บจนถึงโมบายล์แอพ ทั้งในรูปแบบธุรกิจและโอเพ่นซอร์ส

เราได้เรียนรู้อะไรหลายๆอย่าง ซึ่งบางครั้งก็ไม่ง่ายกว่าจะได้คำตอบที่ต้องการ เราต้องอาศัยการปะติดปะต่อข้อมูลจากหลายๆที่เข้าด้วยกัน และมีหลายครั้งที่เราต้องคิดค้นวิธีแก้ปัญหากันเอง ในหนังสือเล่มนี้เราจึงอยากแบ่งปันบทเรียนต่างๆที่เราได้รับ ให้เป็นคู่มือง่ายๆ ที่จะสอนคุณสร้างแอปพลิเคชันโดยใช้ Meteor ทีละขั้นตอน ตั้งแต่ต้นจนจบ

โดยเราจะสอนให้คุณสร้างเว็บข่าวสังคมแบบง่ายๆ คล้ายกับ [Hacker news](http://news.ycombinator.com) หรือ [Reddit](http://reddit.com) ที่เราเรียกว่า Microscope (ตั้งชื่อตามพี่ใหญ่ [Telescope](http://telesc.pe) ที่เป็นแอพ Meteor แบบโอเพ่นซอร์ส) ในระหว่างการสร้าง เราก็จะแนะนำส่วนประกอบต่างๆ ของ Meteor ไปทีละอย่าง เช่น ระบบบัญชีผู้ใช้ (user accounts), คอลเลคชั่น (collections), การจัดเส้นทาง (routing) ฯลฯ


### หนังสือเล่มนี้เหมาะสำหรับใคร

เป้าหมายหนึ่งที่เราตั้งใจไว้ตอนที่เขียนหนังสือเล่มนี้ก็คือ ให้เนื้อหาเป็นกันเอง และเข้าใจได้ง่าย แม้ว่าคุณจะไม่เคยใช้ทั้ง Meteor, Node.js, และเฟรมเวิร์ก MVC ต่างๆ หรือไม่เคยแม้กระทั่งเขียนโค้ดฝั่งเซิร์ฟเวอร์มาก่อนเลย คุณก็ยังสามารถอ่านและทำตามที่หนังสือบอกได้

ขอเพียงแค่คุณเข้าใจพื้นฐานการเขียนจาวาสคริปต์เบื้องต้นก็พอ ยิ่งถ้าคุณเคยแก้โค้ด jQuery หรือเปิดใช้งานเว็บเบราว์เซอร์ในโหมดนักพัฒนาเพื่อทำอะไรบางอย่างมาบ้างแล้ว คุณก็น่าจะไปได้สวยเลยล่ะ  

ถ้าคุณยังไม่คุ้นเคยกับจาวาสคริปต์ เราแนะนำให้เข้าไปอ่านเพิ่มเติมจากหน้า [จาวาสคริปต์สำหรับผู้เริ่มต้น](https://www.discovermeteor.com/blog/javascript-for-meteor/) ของเรา ก่อนที่จะเริ่มต้นกับหนังสือเล่มนี้


### รู้จักทีมผู้เขียน

เพื่อคลายความสงสัยและให้คุณรู้จักเรามากขึ้น ข้อมูลตรงนี้ก็คือประวัติย่อๆ ของพวกเราทั้งคู่

<%= image "tom-photo.jpg", "portrait" %>

**Tom Coleman** เป็นหนึ่งใน [Percolate Studio](http://percolatestudio.com/), สตูดิโอรับทำเว็บ ที่เน้นคุณภาพและการใช้งาน เขาเป็นหนึ่งในผู้ดูแลระบบ [Atmosphere](http://atmosphere.meteor.com) ที่เป็นแหล่งรวมแพ็คเกจของ Meteor และยังเป็นมันสมองผู้อยู่เบื้องหลังโครงการโอเพนซอร์สที่ใช้ Meteor อีกหลายตัว (เช่น [Iron Router](https://github.com/EventedMind/iron-router))

<%= image "sacha-photo.jpg", "portrait" %>

**Sacha Greif** เคยร่วมงานกับ startup ต่างๆ เช่น [Hipmunk](http://hipmunk.com) และ [RubyMotion](http://rubymotion.com) ในฐานะนักออกแบบผลิตภัณฑ์และเว็บไซต์ โดยเขาเป็นทั้งผู้สร้าง [Telescope](http://telesc.pe) และ [Sidebar](http://sidebar.io) (ต่อยอดจาก Telescope), และยังเป็นผู้ก่อตั้ง [Folyo](http://folyo.me) อีกด้วย

### บทเรียนหลัก และบทแทรก

เพื่อให้หนังสือเล่มนี้เป็นประโยชน์ทั้งกับมือใหม่หัดใช้ Meteor และโปรแกรมเมอร์ขั้นเทพ เราจึงแบ่งบทเรียนออกเป็นสองแบบ คือ บทเรียนหลัก (บทที่ 1 ถึง 14) และบทเแทรก (บทที่ลงท้ายด้วย 0.5)

ในบทเรียนหลัก เราจะสอนคุณสร้างแอพ โดยอธิบายเฉพาะขั้นตอนที่สำคัญๆ และไม่ลงรายละเอียดมากเกินไป เพื่อให้คุณเริ่มเขียนโค้ดได้เร็วที่สุด 

ส่วนในบทแทรก เราจะอธิบายเจาะลึกถึงความสลับซับซ้อนของ Meteor เพื่อให้คุณมีความเข้าใจถึงการทำงานที่เกิดขึ้นจริงๆ

ถ้าคุณเป็นมือใหม่ จะข้ามบทแทรกไปก่อนก็ได้ แล้วค่อยกลับมาอ่านทีหลังเมื่อคุณเริ่มคุ้นเคยกับ Meteor แล้ว 

### โค้ดสำเร็จ และหน้าทดสอบ

ไม่มีอะไรจะแย่ไปกว่าการลองเขียนโปรแกรมตามหนังสือไปซักพัก แล้วพบว่าสิ่งที่ทำไปไม่เหมือนตัวอย่างเอาเสียเลย ทั้งยังใช้งานไม่ได้อย่างที่ควรจะเป็นอีกด้วย

เพื่อป้องกันปัญหานี้ เมื่อเราสอนให้คุณเขียนโค้ดขึ้นชุดหนึ่ง เราก็จะมีปุ่มดูโค้ด บน [GitHub repository ของ Microscope] (https://github.com/DiscoverMeteor/Microscope) และปุ่มเปิดหน้าทดสอบ ใช้เปิดหน้าแอพของโค้ดชุดนั้นไว้ด้วย เพื่อให้คุณใช้เปรียบเทียบกับโค้ดที่คุณกำลังเขียนได้ทันที โดยมีรูปแบบตามตัวอย่างที่คุณเห็นข้างล่างนี้

<%= commit "11-2", "Display notifications in the header." %>

แต่คุณก็ต้องจำไว้ว่า ถึงแม้เราได้เตรียมโค้ดตัวอย่างที่สำเร็จไว้ให้แล้ว คุณก็ไม่ควรใช้คำสั่ง `git checkout` เพื่อข้ามไปยังขั้นตอนถัดไปทันที เพราะว่าคุณจะเรียนรู้ได้ดีขึ้น ถ้ายอมเสียเวลาป้อนโค้ดด้วยตัวเอง !

### แหล่งข้อมูลอื่นๆ

ถ้าคุณต้องการเรียนรู้เพิ่มเติมเกี่ยวกับคุณลักษณะเฉพาะของ Meteor จุดเริ่มต้นที่ดีที่สุดก็คือ [หน้าเอกสารของ Meteor](http://docs.meteor.com/)

นอกจากนี้ เราขอแนะนำเว็บบอร์ดที่ [Stack Overflow](http://stackoverflow.com/questions/tagged/meteor) ซึ่งเป็นแหล่งรวมข้อมูลวิธีแก้ไขปัญหาและคำถามต่างๆของ Meteor เอาไว้ และที่ #meteor [IRC channel](https://webchat.freenode.net/) ในกรณีที่คุณต้องการความช่วยเหลือแบบสดๆ

<% note do %>

### จำเป็นต้องใช้ Git มั้ย

เราแนะนำว่าควรใช้ ถึงแม้ว่าหนังสือเล่มนี้ไม่ได้เจาะจงว่าคุณจำเป็นต้องใช้ Git เป็น ถึงจะสร้างแอพได้

ถ้าคุณต้องการเรียนรู้ Git อย่างรวดเร็ว เราแนะนำหน้าเว็บ [Git Is Simpler Than You Think](http://nfarina.com/post/9868516270/git-is-simpler) ของ Nick Farina

หรือถ้าคุณเป็นมือใหม่ เราแนะนำให้คุณใช้แอพ [GitHub](http://mac.github.com/) บนเครื่อง Mac  เพื่อทำสำเนาและจัดการ repository ได้ โดยไม่ต้องยุ่งกับ command line เลย หรือจะใช้ [SourceTree](http://www.sourcetreeapp.com/) ที่รันได้ทั้ง Mac และ Windows ก็ได้ ซึ่งสองตัวนี้เป็นโปรแกรมที่ดาวน์โหลดได้ฟรี


<% end %>

### พูดคุยกับเรา

- ถ้าคุณต้องการพูดคุยกับเรา คุณสามารถส่งเมล์มาหาเราได้ที่ [hello@discovermeteor.com](mailto:hello@discovermeteor.com)
- และถ้าคุณพบข้อความที่พิมพ์ผิด หรือเนื้อหาที่ไม่ถูกต้องในหนังสือ คุณสามารถ [แจ้งข้อผิดพลาดถึงเราได้ ที่เว็บ GitHub นี้](https://github.com/DiscoverMeteor/book/issues)
- ถ้าคุณมีปัญหาเกี่ยวกับโค้ดของ Microscope คุณก็สามารถ [แจ้งข้อผิดพลาดได้ที่ repository ของ Microscope](https://github.com/DiscoverMeteor/Microscope/issues) เช่นกัน
- สุดท้ายนี้ คุณยังสามารถสอบถามหรือให้คำแนะนำกับเรา โดยใช้แถบเมนูด้านข้างของแอพนี้ได้ด้วย
